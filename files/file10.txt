כללי המועצה להשכלה גבוהה (תשלום לארגון הסטודנטים הארצי היציג), תשע"ח-2018
בתוקף סמכותה לפי סעיף 21ח(א) לחוק זכויות הסטודנט, התשס"ז-2007 (להלן – החוק), לפי הצעת הוועדה שהוסמכה לפי סעיף 17א לחוק המועצה להשכלה גבוהה, התשי"ח-1958, ולאחר התייעצות עם שר האוצר ועם ועדת החינוך התרבות והספורט של הכנסת, קובעת המועצה להשכלה גבוהה כללים אלה:
קביעת הסכום לתשלום
1. הסכום שישלם סטודנט הלומד במוסד כהגדרתו בסעיף 1(1) עד (3) לחוק, לתואר בוגר, מוסמך או אינג'ינר, כמשמעותם בכללי המועצה להשכלה גבוהה (תארים מוכרים), התשכ"ד-1964, לארגון הסטודנטים הארצי היציג, יעמוד על סך של 10 שקלים חדשים לשנה.
הצמדה למדד
2. (א) בתקנות אלה, "מדד" – מדד המחירים לצרכן שמפרסמת הלשכה המרכזית לסטטיסטיקה.
(ב) הסכום האמור בסעיף 1 יתעדכן ב-18 באוגוסט של כל שנה (להלן – יום השינוי) לפי שיעור שינוי המדד שפורסם באותו חודש אוגוסט לעומת המדד שפורסם בחודש אוגוסט 2017.
(ג) סכום מעודכן כאמור בתקנת משנה (ב) יעוגל לשקל החדש השלם הקרוב.
(ד) המנהל הכללי של המועצה להשכלה גבוהה או מי שהסמיכו לכך יפרסם בהודעה ברשומות את הסכום המעודכן כפי שהשתנה עקב האמור בסעיף זה.
הוראת שעה
3. על אף האמור בסעיף 1, בעד שנת הלימודים התשע"ח ישולם מתוך הסכום האמור בסעיף 1, החלק היחסי השווה למספר החודשים שנותרו מיום פרסום הכללים עד תום שנת הלימודים האמורה חלקי 12.