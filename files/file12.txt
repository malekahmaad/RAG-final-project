כללי זכויות הסטודנט (התאמות לסטודנטים המשרתים בשירות מילואים), תשע"ב-2012
בתוקף סמכותה לפי סעיף 19א לחוק זכויות הסטודנט, התשס"ז-2007 (להלן – החוק), קובעת בזה המועצה להשכלה גבוהה כללים בדבר התאמות לסטודנטים המשרתים בשירות מילואים, שלפיהם יקבע מוסד הוראות כמפורט להלן:
פרק א': פרשנות
הגדרות
1. בכללים אלה –
"דרישה מוקדמת" – השתתפות בקורס, בחינה או מטלה המהווים תנאי להשתתפות בקורס אחר, בחינה אחרת או מטלה אחרת או לקבלה לשנת לימודים מתקדמת;
"הוראות המוסד" – הוראות בדבר התאמות אשר קבע המוסד לפי כללים אלה, לאחר התייעצות עם נציגי אגודת הסטודנטים של המוסד;
"היעדרות בשל שירות מילואים" – היעדרות בתקופת לימודים או בחינות בשל שירות מילואים כהגדרתו בחוק שירות המילואים;
"חוק שירות המילואים" – חוק שירות המילואים, התשס"ח-2008;
"מוסד" – כהגדרתו בפסקאות (1) עד (4), (6) ו-(7) של סעיף 1 לחוק, למעט מכינה במסגרת מוסד המנוי בפסקה (5);
"מטלה" – תרגיל, עבודה, עבודה סמינריונית, פרויקט או רפרט.
"סטודנט הורה" – סטודנט שהוא הורה לילד שטרם מלאו לו 13 שנים;
"שירות מילואים" – כהגדרתו בחוק שירות המילואים;
"שירות מילואים בנסיבות חירום, במצב מיוחד או בהתראה קצרה" – שירות מילואים על פי קריאה לשירות לפי הוראות סעיף 8 לחוק שירות המילואים או על פי קריאה לשירות במצב מיוחד כמשמעותה בסעיף 9(א) לחוק שירות המילואים או שירות מילואים על פי קריאה לשירות בהתראה קצרה לפי קביעה של שר הביטחון וצה"ל כמשמעותה בפקודות הצבא.
פרק ב': רכז מילואים
רכז המילואים ותפקידיו
2. (א) מוסד ימנה רכז מילואים לשם יישום הוראות המוסד.
(ב) המוסד יביא לידיעת הסטודנטים את שם רכז המילואים ואת הפרטים הדרושים לשם פנייה אליו.
(ג) תפקידי רכז המילואים יהיו אלה:
(1) קביעת ההתאמות לסטודנטים לפי הוראות המוסד ובתיאום עם המרצה, לאחר קבלת בקשה להתאמות לפי פרק ג';
(2) מעקב אחר ביצוע ההתאמות ותיאום עם הגורמים הרלוונטיים במוסד לצורך ביצוען;
(3) טיפול בתלונות סטודנטים בנושא ביצוע ההתאמות;
(4) תיאום בין המוסד ובין צבא הגנה לישראל בקשר לבקשת סטודנט לדחיית שירות מילואים או לקיצורו, לרבות סיוע בהגשת הבקשה.
(5) סיוע לסטודנטים בכל עניין אחר הנמצא במסגרת תפקידו.
פרק ג': בקשה להתאמות
הגשת בקשה להתאמות
3. (א) מוסד יקבע נוהל להגשת הבקשה להתאמות.
(ב) סטודנט המבקש לקבל התאמות לפי הוראות המוסד יגיש בקשה להתאמות לרכז המילואים במוסד.
פרק ד': התאמות
היעדרות משיעורים ודחיית לימודים
4. (א) סטודנט זכאי להעדר משיעורים בתקופת שירות המילואים, בלא הגבלה, ולא ייפגעו זכויותיו בשל כך, לרבות לעניין דרישות נוכחות לצורך זכאות לגשת לבחינות, להגשת עבודות או למתן ציון מיטיב.
(א1) נוסף על האמור בסעיף קטן (א), סטודנט ששירת שירות מילואים בנסיבות חירום, במצב מיוחד או בהתראה קצרה, זכאי להיעדר מיום לימודים אחד, בסמוך לאחר תום שירות המילואים כאמור בסעיף קטן זה, ואם תקופת השירות עלתה על 10 ימים, יהיה זכאי ליום היעדרות נוסף בשל כל 10 ימי שירות מילואים כאמור; כל יום היעדרות כאמור יהיה בסמוך לאחר תום שירות המילואים.
(א2) סטודנט הורה שבן או בת זוגו שירתו שירות מילואים, זכאי להיעדר משיעורים, בכל יום בתקופת שירות המילואים, למשך שתי שעות לימודים עד השעה 10:30 ובלא הגבלה החל מהשעה 15:00, וזכויותיו לא ייפגעו בשל היעדרות זו, לרבות לעניין דרישות נוכחות לצורך זכאות לגשת לבחינות, להגשת עבודות או למתן ציון מיטיב.
(ב) מוסד יאפשר לסטודנט ששירת שירות מילואים של 10 ימים לפחות במצטבר במהלך סמסטר לעניין קורס סמסטרילי או 20 ימים לפחות במצטבר במהלך שנת הלימודים לעניין קורס שנתי, ונעדר בשל כך משיעורים בקורס, לדחות את הקורס ולחזור עליו בלא תשלום נוסף בתנאי שעדיין לא נבחן; זכות כאמור בסעיף קטן זה תינתן גם לסטודנט הורה שבן או בת זוגו שירתו בשירות מילואים, בשל היעדרות, כאמור בסעיף קטן (א2), בתקופות האמורות בסעיף קטן זה.
(ג) נוסף על האמור בסעיף (א2) סטודנט הורה שבן או בת זוגו שירתו שירות מילואים בנסיבות חירום, במצב מיוחד או בהתראה קצרה, רשאי להיעדר מיום לימודים אחד בשל כל 10 ימי שירות מילואים כאמור של בן או בת זוגו, אך לא יהיה רשאי להיעדר מיותר מ-5 ימי לימודים.
מטלות
5. (א) נעדר סטודנט בשל שירות מילואים במועד שנקבע להגשת מטלה או בסמוך לו, יידחה מועד הגשת המטלה או מטלה חלופית בהתאם להחלטת המרצה, במספר הימים לפחות שבהם שירת במילואים; היה השירות שירות מילואים בנסיבות חירום, במצב מיוחד או בהתראה קצרה, יידחה המועד ב-10 ימים או במספר הימים שבהם שירת במילואים, לפי הגבוה; הוראות סעיף קטן זה יחולו גם על סטודנט הורה שבן או בת זוגו שירתו בשירות מילואים או בשירות מילואים בנסיבות חירום, במצב מיוחד או בהתראה קצרה, בהתאמה.
(ב) מוסד יקבע כללים להסדרת זכויותיו של סטודנט שהפסיד, עקב שירות מילואים של 14 ימים ומעלה, את מועד הגשתן של למעלה משמונה עבודות; מוסד יקבע כללים כאמור גם להסדרת זכויותיו של סטודנט הורה שבן או בת זוגו שירתו שירות מילואים כאמור ועקב כך הפסיד את מועד הגשתן של למעלה משמונה עבודות.
מעבדות, סמינריונים, סדנאות, סיורים וקורסי הכשרה מעשית
6. מוסד יאפשר לסטודנט שנעדר בשל שירות מילואים מקורס במעבדה, סמינריון, סיור, סדנה או הכשרה מעשית, להשלים את שהחסיר או יפטור אותו מהשתתפותו, או יאפשר את השתתפותו בהם במועד מאוחר יותר בלא תשלום נוסף, בהתייחס בין השאר, למהות הקורס ובתיאום עם המרצה הנוגע בדבר; המוסד יאפשר השלמה, פטור או השתתפות במועד מאוחר כאמור בסעיף זה גם לסטודנט הורה שנעדר בשל שירות מילואים של בן או בת זוגו כאמור בסעיף 4(א2); המוסד יפעל לקביעת נהלים בעניין זה ולפרסומם.
בחינה
7. (א) סטודנט שנעדר מבחינה בשל שירות מילואים וכן סטודנט הורה שנעדר מבחינה בשל שירות מילואים של בן או בת זוגו, זכאי להיבחן במועד נוסף אחר בעבור כל מועד שהפסיד.
(ב) סטודנט ששירת שירות מילואים של 10 ימים לפחות במצטבר במהלך תקופת הבחינות, או סטודנט שבמהלך הסמסטר הסמוך לתקופת הבחינות שירת שירות מילואים של 10 ימי מילואים רצופים לפחות או 21 ימים במצטבר, או סטודנט ששירת שירות מילואים בנסיבות חירום, במצב מיוחד או בהתראה קצרה של 5 ימים רצופים לפחות, במהלך תקופת הבחינות או בסמסטר הסמוך לה, או 21 ימים במצטבר במהלך הסמסטר הסמוך לתקופת הבחינות, זכאי להיבחן במועד נוסף כאמור בסעיף קטן (ג) בכל קורס שהיה אמור להיבחן בו בתקופת הבחינות; זכאות כאמור תינתן גם לסטודנט הורה שבן או בת זוגו שירתו שירות מילואים כאמור.
(ג) מועד בחינה נוסף לפי סעיף זה יתקיים בתוך 45 ימים ממועד הבחינה האחרון בקורס, או במהלך הסמסטר העוקב למועד קיום הבחינה, או במועד אחר שיציע המוסד, בהסכמת הסטודנט, שיתקיים לכל המאוחר בשנת הלימודים העוקבת למועד קיום הבחינה, והכול לפי בחירת הסטודנט.
(ד) על אף האמור לעיל, אין בזכאות למועד נוסף כדי לשנות את זכות הסטודנט לגשת לשני מועדי בחינה בלבד בכל קורס, בהתאם לחוק.
היעדרות מבחינה או עבודה המהווה דרישה מוקדמת
8. סטודנט שנעדר בשל שירות מילואים מבחינה של קורס המהווה דרישה מוקדמת או שבשל היעדרותו לא הגיש מטלה בקורס כאמור, זכאי ללמוד על-תנאי בקורס מתקדם או בשנה המתקדמת עד להשלמת הבחינה או המטלה בהתאם לזכאותו לפי כללים אלה; הוראות סעיף זה יחולו גם על סטודנט הורה שנעדר בשל שירות מילואים של בן או בת זוגו.
השלמת לימודים, רישום לקורסים ונוכחות
9. (א) מוסד יסייע לסטודנט שנעדר בשל שירות מילואים בהשלמת חומר הלימוד שהפסיד באמצעות מתן הדרכה, חונכות, שיעורי עזר, חומרי עזר או בכל דרך אחרת שיקבע המוסד.
(ב) סטודנט שנעדר בשל שירות מילואים זכאי להטבה שוות ערך ל-50 צילומים או הדפסות של חומר לימודים שהפסיד, בעד כל יום שבו נעדר.
(ג) סטודנט שנעדר משיעורים בשל שירות מילואים זכאי לקבלת אפשרות לאחד מאלה, בהתאם לבחירת המוסד, והכול למעט בעבור שיעורים של הכשרה, התנסות, תרגול מעשי או מעבדה:
(1) האזנה או צפייה בשיעורים שנעדר מהם כאמור, או קבלת סיכומים כתובים מאת המוסד בעבור שיעורים אלה; על המוסד לפעול למציאת פתרונות לעמידה בהוראה זו בדרך טכנולוגית או בכתב; בסעיף זה, "סיכומים כתובים" – סיכומים כתובים של השיעורים, שערך המוסד באופן רשמי, ולמעט סיכומים של סטודנטים אחרים שלא נערכו באופן רשמי בידי המוסד או הפנייה לעיון עצמאי בספרות או מאמרים שלא כחלק מסיכומים כאמור;
(2) קבלת שעות תגבור פרטניות לצורכי השלמת השיעורים שנעדר מהם, שיינתנו באופן ייעודי ולא כחלק משעות הקבלה של המרצה, על ידי המרצה או מי מטעמו שהמרצה סבר שהוא מוכשר וראוי אקדמית, למעט סטודנט ממחזור הלימוד של הסטודנט שנעדר; באחריות המרצה לפקח על היקף התגבור ורמתו.
(ג1) מוסד יפעל, ככל האפשר, להכנסת מאגר של הרצאות בקורסי מבואות וקורסים מרכזיים במדיה דיגיטלית ואפשרות גישה אליהם באמצעות האינטרנט או בכל דרך אחרת.
(ד) סטודנט שנעדר בשל שירות מילואים זכאי לעדיפות בשאילת ספרים בספרייה ולאפשרות שאילה של ספרים בכמות העולה על הכמות הרגילה, בתקופה הסמוכה לשירות המילואים, בהתאם לנוהלי המוסד.
(ה) סטודנט שזומן לשירות מילואים וצפוי להיעדר בתקופת ההרשמה לקורסים, זכאי לרישום מוקדם לקורסים בהתאם לנוהלי המוסד.
(ו) זכאויות לפי סעיף זה יינתנו גם לסטודנט הורה שנעדר בשל שירות מילואים של בן או בת זוגו.
הארכת לימודים
10. (א) סטודנט ששירת שירות מילואים מצטבר של 150 ימים לפחות במהלך תקופת לימודיו התקנית יהיה זכאי להאריך את לימודיו ב-2 סמסטרים, בלי שיחויב בשכר לימוד או בכל תשלום נוסף בשל הארכה זו.
(ב) סטודנט הורה שבן או בת זוגו שירתו שירות מילואים מצטבר של 150 ימים לפחות במהלך תקופת לימודיו התקנית, יהיה זכאי להאריך את לימודיו בסמסטר אחד, בלי שיחויב בשכר לימוד או בכל תשלום נוסף בשל הארכה זו.
מלגות, מעונות ונקודות זכות אקדמיות
11. (א) מוסד יהיה רשאי להכיר בשירות מילואים כפעילות המזכה בנקודות זכות לצורך –
(1) בחינת זכאותו לקבלת מלגות;
(2) בחינת זכאותו לקבלת מעונות.
(ב) בבחינת האפשרות לתת הטבה לפי סעיף קטן (א) ישקול המוסד את מכלול השיקולים והנסיבות הנוגעים לעניין ואת מידתיות מתן ההטבה; החליט המוסד ליתן הטבה כאמור, יתחשב, בקביעת תנאיה, בין השאר, במספר הימים ששירת הסטודנט בשירות מילואים, במשך התקופה שבה שירת, ברציפות שירות המילואים לאורך השנים, והכל בשים לב לטיבה של ההטבה והיקפה.
(ג) מוסד המכיר במעורבות סטודנטים בפעילות חברתית וחינוכית למען הקהילה כמזכה בנקודות זכות אקדמיות, יהיה רשאי להכיר גם בשירות מילואים כפעילות המזכה ב-2 נקודות זכות אקדמיות לתואר, לפי כללים שיקבע.
פרק ה': כללי
פרסום
12. (א) מוסד יפרסם מדי שנה בשנה בשנתון או בידיעון ובאתר האינטרנט שלו מסמך ובו ההוראות והדרכים לקבלת השירותים המיוחדים לפי כללים אלה.
(ב) רכז המילואים יביא בפתיחת כל שנה את עיקרי המסמך, לידיעת חברי הסגל האקדמי, הסגל המינהלי וציבור הסטודנטים במוסד.
קביעת מועד הוראות מוסד
13. הוראות מוסד לפי כללים אלה ייקבעו לא יאוחר ממועד פתיחת שנת הלימודים התשע"ג.
הוראת שעה – חרבות ברזל
14. (א) בסעיף זה – "חוק עידוד מעורבות סטודנטים" – חוק עידוד מעורבות סטודנטים בפעילות חברתית וקהילתית, התשע"ח-2018; "לימודי רפואה ומקצועות הבריאות" – מדעי הרפואה, רפואה כללית, רפואת שיניים, וטרינריה, רוקחות, קלינאות תקשורת, סיעוד, ריפוי בעיסוק, פיזיותרפיה, תזונה, אופטומטריה, דימות ומדעי המעבדה הרפואית; "מקצועות ההנדסה" – לימודים לתואר ראשון בהנדסה; "תחומי ה-STEM" – מתמטיקה, מתמטיקה שימושית, סטטיסטיקה, מדעי המחשב, המדעים הפיזיקליים, המדעים הביולוגיים, חקלאות, לימודי אדריכלות, ומקצועות ההנדסה; "התקופה הקובעת" – התקופה שמיום כ"ב בתשרי התשפ"ד (7 באוקטובר 2023) עד תום שנת הלימודים התשפ"ד.
(ב) סטודנט הלומד לתואר ראשון בשנת הלימודים התשפ"ד, ששירת בשירות מילואים בקשר לפעולות האיבה או פעולות המלחמה כהגדרתן בסעיף 9א לחוק, במהלך התקופה הקובעת, או שהוא סטודנט הורה שבן או בת זוגו שירתו בשירות מילואים כאמור במהלך התקופה הקובעת, יהיה זכאי להתאמות כמפורט להלן, לפי משך שירות המילואים כאמור:
(1) אם משך שירות המילואים היה בין 30 ימים ל-60 ימים, הסטודנט יהיה זכאי להתאמות האלה:
(א) פטור משש נקודות זכות, בקורסים שאינם קורסי חובה בתוכנית הלימודים של הסטודנט; פטור מנקודות זכות כאמור ניתן למימוש במהלך התואר כולו; נקודות זכות אשר מוסד מחויב להעניק לפי חוק עידוד מעורבות סטודנטים או נקודות זכות שכבר נתן המוסד לסטודנט לפי סעיף 11(ג) עקב שירות מילואים בקשר לפעולות האיבה או פעולות המלחמה כהגדרתן בסעיף 9א לחוק, יבואו במניין נקודות הזכות האמורות בסעיף זה;
(ב) המרת ציון מספרי בקורס לציון מילולי: "עובר" בקורס אחד סך הכול במהלך התקופה של שנות הלימודים התשפ"ד והתשפ"ה, במהלך לימודיו לתואר ראשון; התאמה כאמור ניתנת למימוש בקורס לבחירתו של הסטודנט, למעט בקורס שבו נדרש ציון מספרי כתנאי לרישוי מקצועי, ובתנאי שעמד בדרישות המעבר של הקורס;
(ג) הערכה חלופית במקום קיום בחינה מסכמת, בשני קורסים סך הכול במהלך התקופה של שנות הלימודים התשפ"ד והתשפ"ה, בקורסים בהתאם לבחירת המוסד; אופן ההערכה החלופית ייקבע על ידי המוסד, בהתאם לשיקול דעתו ובהתאם לחופש האקדמי; התאמה כאמור לא תינתן לסטודנט שלומד לתואר ראשון בלימודי רפואה ומקצועות הבריאות או בתחומי ה-STEM; אם שנת הלימודים התשפ"ד היא שנת לימודיו הראשונה של הסטודנט, יוכל לממש התאמה זו רק בשנת הלימודים התשפ"ה;
(2) אם משך שירות המילואים היה בין 61 ימים ועד 99 ימים, הסטודנט יהיה זכאי להתאמות האלה:
(א) פטור משמונה נקודות זכות, בקורסים שאינם קורסי חובה בתוכנית הלימודים של הסטודנט; פטור מנקודות זכות כאמור ניתן למימוש במהלך התואר כולו; נקודות זכות אשר מוסד מחויב להעניק לפי חוק עידוד מעורבות סטודנטים או נקודות זכות שכבר נתן המוסד לסטודנט לפי סעיף 11(ג) עקב שירות מילואים בקשר לפעולות האיבה או פעולות המלחמה כהגדרתן בסעיף 9א לחוק, יבואו במניין נקודות הזכות האמורות בסעיף זה;
(ב) המרת ציון מספרי בקורס לציון מילולי: "עובר" בשני קורסים סך הכול במהלך התקופה של שנות הלימודים התשפ"ד והתשפ"ה במהלך לימודים לתואר ראשון; התאמה כאמור ניתנת למימוש בקורסים לבחירתו של הסטודנט, למעט בקורס שבו נדרש ציון מספרי כתנאי לרישוי מקצועי, ובתנאי שעמד בדרישות המעבר של הקורס;
(ג) הערכה חלופית במקום קיום בחינה מסכמת, בשלושה קורסים סך הכול במהלך התקופה של שנות הלימודים התשפ"ד והתשפ"ה, בקורסים בהתאם לבחירת המוסד; אופן ההערכה החלופית ייקבע על ידי המוסד, בהתאם לשיקול דעתו ובהתאם לחופש האקדמי; התאמה כאמור לא תינתן לסטודנט שלומד לתואר ראשון בלימודי רפואה ומקצועות הבריאות או בתחומי ה-STEM; אם שנת הלימודים התשפ"ד היא שנת לימודיו הראשונה של הסטודנט, יוכל לממש התאמה זו רק בשנת הלימודים התשפ"ה;
(3) אם משך שירות המילואים עמד על 100 ימים לפחות, הסטודנט יהיה זכאי להתאמות האלה:
(א) פטור מעשר נקודות זכות, בקורסים שאינם קורסי חובה בתוכנית הלימודים של הסטודנט, ואולם סטודנט הלומד לתואר ראשון בלימודי רפואה ומקצועות הבריאות, במקצוע הנדסה או במקצוע אשר חלה עליו חובת רישוי מקצועי, למעט לימודים לתואר ראשון במקצוע הוראה, יהיה זכאי לפטור מ-8 נקודות זכות כאמור; פטור מנקודות זכות כאמור ניתן למימוש במהלך התואר כולו; נקודות זכות אשר מוסד מחויב להעניק לפי חוק עידוד מעורבות סטודנטים או נקודות זכות שכבר נתן המוסד לסטודנט לפי סעיף 11(ג) עקב שירות מילואים בקשר לפעולות האיבה או פעולות המלחמה כהגדרתן בסעיף 9א לחוק, יבואו במניין נקודות הזכות האמורות בסעיף זה;
(ב) המרת ציון מספרי בקורס לציון מילולי: "עובר" בשלושה קורסים סך הכול במהלך התקופה של שנות הלימודים התשפ"ד והתשפ"ה במהלך לימודיו לתואר ראשון; התאמה כאמור ניתנת למימוש בקורסים לבחירתו של הסטודנט, למעט בקורס שבו נדרש ציון מספרי כתנאי לרישוי מקצועי, ובתנאי שעמד בדרישות המעבר של הקורס;
(ג) הערכה חלופית במקום קיום בחינה מסכמת, בארבעה קורסים סך הכול במהלך התקופה של שנות הלימודים התשפ"ד והתשפ"ה, בקורסים בהתאם לבחירת המוסד; אופן ההערכה החלופית ייקבע על ידי המוסד, בהתאם לשיקול דעתו ובהתאם לחופש האקדמי; התאמה כאמור לא תינתן לסטודנט שלומד לתואר בלימודי רפואה ומקצועות הבריאות או בתחומי ה-STEM; אם שנת הלימודים התשפ"ד היא שנת לימודיו הראשונה של הסטודנט, יוכל לממש התאמה זו רק בשנת הלימודים התשפ"ה.