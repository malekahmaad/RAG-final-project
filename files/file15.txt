תקנות המועצה להשכלה גבוהה (חופש פעולה של מוסד להכשרת עובדי חינוך), תשע"ח-2018
בתוקף סמכותי לפי סעיף 27(ב) לחוק המועצה להשכלה גבוהה, התשי"ח-1958 (להלן – החוק), על פי הצעת המועצה להשכלה גבוהה, ובאישור ועדת החינוך התרבות והספורט של הכנסת, אני מתקין תקנות אלה:
הגדרות
1. בתקנות אלה –
"חוק חינוך ממלכתי" – חוק חינוך ממלכתי, התשי"ג-1953;
"תקנות בתי מדרש" – תקנות חינוך ממלכתי (בתי מדרש למורים ולגננות), התשי"ח-1958.
חופש פעולה
2. למוסד מוכר להכשרת עובדי חינוך יהיה חופש פעולה בכל העניינים המנויים בסעיף 15 לחוק.
תכניות לימודים
3. על אף האמור בתקנה 2, מוסד מוכר להכשרת עובדי חינוך יבטיח כי תכניות הלימודים הנלמדות בו יתאימו לדרישות הרישוי של עובדי החינוך ולצורכי מערכת החינוך, לפי חוק חינוך ממלכתי ותקנות בתי מדרש.
שמירה על אורח חיים דתי
4. על אף האמור בתקנה 2, ולשם שמירה על אורח חיים דתי, לרבות נוהג והווי דתי בין כותלי המוסד, למוסד מוכר להכשרת עובדי חינוך שמטרתו הכשרה להוראה במוסדות חינוך ממלכתיים דתיים, כמשמעותם בחוק חינוך ממלכתי, יהיה חופש פעולה בעניינים המנויים בסעיף 15 לחוק, בכפוף לתקנות בתי מדרש.