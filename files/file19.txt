נוהל מינוי ועבודת ועדות היגוי/שיפוט של מל"ג/ות"ת – החלטת מל"ג מיום 12.2.2019 (עדכון מיום 14.6.2022)
בישיבתה ביום ז' באדר א' תשע"ט (12.2.2019), החליטה המל"ג לקבוע נוהל מינוי ועבודה של ועדות היגוי/שיפוט של מל"ג/ות"ת.

א. רקע

ות"ת ומל"ג מקימות מפעם לפעם ועדות היגוי/ליווי/שיפוט אד הוק לשם טיפול ומעקב בתכניות עליהן החליטו ות"ת/מל"ג (כל סוגי הועדות הללו יקראו להלן "הוועדה").

תפקידה של הוועדה הינו לדון בהיבטים המקצועיים של הנושא לשמו הוקמה ותפקידה נקבע בהחלטה הספציפית על הקמתה.

ועדות היגוי/ליווי – דנות ככלל, בהיבטים רוחביים העולים מתוך ההחלטות ונחוצים לשם אסדרה (רגולציה) של הנושא שלשמו הוקמה הוועדה ולגבש המלצות למל"ג/ות"ת.

ועדות שיפוט – בוחנות ככלל, הצעות שהוגשו במסגרת קול קורא שהוציאו ות"ת/מל"ג.

ב. מינוי והרכב

1. אישור הרכב וחתימה על כתב מינוי

הרכב הוועדה יובא לאישור ות"ת ו/או מל"ג לפי העניין. על כתב המינוי יחתמו סגן יו"ר המל"ג ו/או יו"ר הוות"ת לפי הענין. כאשר מדובר בוועדה משותפת של ות"ת ומל"ג, יובא ההרכב לאישור ות"ת ומל"ג ועל כתב המינוי יחתמו במשותף יו"ר הוות"ת וסגן יו"ר המל"ג[1].

2. הרכב הוועדה

חברי הוועדה ויושב ראש הוועדה יומלצו ע"י סגן יו"ר מל"ג ויו"ר ות"ת. ככל הניתן יומלצו חברים מתוך מאגר המומחים שאישרה המועצה.
הרכב הוועדה ישקף את המומחיות בנושא לשמו הוקמה הוועדה, תוך שמירה על האיזונים כדלקמן:
א. התאמה, כישורים וניסיון רלוונטיים לתחום פעילות הוועדה.

ב. גיוון, ככל הניתן, לסוגי המוסדות השונים להשכלה גבוהה.

ג. גיוון, ככל הניתן, לתתי-הדיסציפלינה העיקריים בליבת התחום הנידון והמומחיות הדרושה בתחום.

ד. ייצוג מגדרי ומגזרי ככל שניתן.

ה. זמינות.

ו. גיוון פרסונלי: מספר הפעמים שאותו מומחה שימש כחבר ועדה/סוקר וכו' בוועדות מל"ג/ות"ת.

ככלל, בוועדה תהיה נציגות לחברי מל"ג וות"ת כמפורט להלן: בוועדות היגוי/ליווי יכהנו לפחות חבר ות"ת אחד ו/או חבר מל"ג אחד (לפי העניין); בוועדות שיפוט המיישמות את מדיניות מל"ג/ות"ת, הוראה זו תיושם בכפוף להימצאותו של חבר מל"ג/ות"ת מתאים[2].
ככלל, שאלת חברותו של נציג סטודנטים בוועדת היגוי תהא בהתאם לנושא בו תעסוק הוועדה (לשם הדוגמא אין מדובר בוועדות כגון: קוונטום או מינוי פרופסורים).
ככלל, נציגי הסטודנטים שימונו לוועדות יהיו סטודנטים בפועל, שיש להם זיקה לתחום בו עוסקת הוועדה, ואשר יומלצו ע"י התאחדות הסטודנטים והסטודנטיות הארצית.
3. גודל הוועדה

ועדת היגוי/שיפוט תכלול לא פחות מחמישה חברים (לרבות יו"ר הוועדה). הקוורום לקיום דיון ולקבלת החלטות יהיה מחצית חברי הוועדה ולא יפחת משלושה.

4. ריכוז עבודת הוועדה

עבודת הוועדה תרוכז ע"י מינהל ות"ת-מל"ג,  ותלווה בייעוץ המשפטי של ות"ת-מל"ג (לפי צורך).

5. מניעת חשש לניגוד עניינים  

5.1. מגבלות על כהונת נושאי תפקידים בוועדות

בעלי התפקידים המפורטים להלן ובעלי תפקידים בגופים אשר מהותית ממלאים תפקידים דומים יהיו מנועים מלכהן בוועדות. להלן פירוט בעלי התפקידים:

א. חבר הוועד הפועל, חבר הוועד המנהל, חבר הדירקטוריון, חבר הוועדה המתמדת, חבר וועדת הקבע וחבר בגופים אחרים בעלי תפקידים דומים.

ב. נשיא, סגן נשיא, משנה לנשיא, מנכ"ל, רקטור.

ג. דיקן פקולטה וסגנו, דיקן סטודנטים, מנהל בית ספר, ראש בית ספר, למעט בית ספר שהינו חלק מפקולטה ומעמדו כשל חוג במוסד.

ד. בעלי תפקידים ניהוליים הכפופים ישירות למנכ"ל כמו ראש אגף כספים.

ה. למרות האמור לעיל, במקרים חריגים, ובלבד שנבחנה האפשרות למינוי חברים בהתאם לאמור לעיל, ולאחר אישור היועצת המשפטית של המועצה, ניתן למנות כחבר ועדה בעל תפקיד כמצוין בסעיפים ג' ו- ד' לעיל בהתקיים כל התנאים שלהלן:

1. החברות בוועדה מתבססת הן על מומחיותו של החבר והן על ניסיונו מתוקף תפקידו במוסד להשכלה גבוהה.

2. הוועדה עוסקת בנושאים רוחביים בלבד ואינה ממליצה בעניינו של מוסד להשכלה גבוהה ספציפי זה או אחר.

3. החברים האחרים בוועדה באים ממגוון רחב דיו של מוסדות להשכלה גבוהה אחרים.

5.2. חתימה על התחייבות להימנע מניגוד עניינים ושמירה על סודיות

חברי הוועדה לא יצביעו בנושאים הנוגעים למוסד להשכלה גבוהה בו הם מועסקים ולא ישתתפו בדיונים הנוגעים למועמדים או למוסד להשכלה גבוהה בו הם מועסקים.
חברי ועדה יחתמו על התחייבות להימנע מניגוד עניינים ושמירה על סודיות, לרבות הימנעותם מטיפול בתכניות/בקשות/ מיזמים וכד' אשר נידונו/נבדקו/הומלצו בוועדה, זאת לתקופה של שנה מיום סיום פעילות הוועדה.
6. תקופת הכהונה בוועדת היגוי

חברי הוועדות והיו"רים ימונו לתקופה שלא תעלה על שלוש שנים עם אפשרות הארכה לשנתיים נוספות בלבד.
שינוי בהרכב ועדת היגוי, ייעשה באופן מדורג ככל הניתן, תוך שמירה על האיזונים הנדרשים.
ג. סדרי עבודת הוועדות

1. הוועדה תפעל בהתאם לכתב המינוי שלה.

2. לכל ועדה יהיה תקנון בהתאם לתקנון המצ"ב. בנוסף, התקנון יכלול הגדרה ברורה לגבי תפקיד הוועדה, התכנית/מדיניות שהוועדה הוקמה כדי ליישמה, למי מיועדת התוכנית (אוכלוסיית המטרה), תנאי התכנית (לרבות גובה המלגה ומספר המלגות (בתכניות מלגות), אופן התקצוב וכיו"ב, הקריטריונים ואמות המידה לבחירת הזוכים, נהלי העבודה של הוועדות, לרבות לוחות זמנים מוגדרים להוצאת קול קורא ולבחירת הזוכים וכדומה. נושאים אלה, כמו גם סמכויות הוועדה, ייקבעו ע"י מל"ג/ות"ת לפי העניין. יתאפשר שינוי בתקנון באישור ות"ת-מל"ג.

3. התקנונים יפרטו את הנושאים אליהם מתבקשת הוועדה להתייחס, סוג ההמלצות/ההחלטות שהיא מתבקשת לגבש, לוחות זמנים, ועוד.

4. הוועדה רשאית להקים תת ועדות/צוותים מבין חבריה אשר ימליצו לה בטיפול בנושא מוגדר, שיפוט וכו', והכל בהתאם לתקנון הוועדה ובלבד שהוועדה היא הגורם המכריע.

5. חברי הוועדה לא יקיימו קשר ישיר עם מוסדות/סגל/סטודנטים/גורמים אחרים בנושא בהם הם עוסקים שלא באמצעות מרכז/ת הוועדה.

6. חברי הוועדה יימנעו ממסירת מידע אודות דיוני הוועדה, לרבות מסירת מסמכים, פרוטוקולים, החלטות ועוד ויחתמו על הסדר מתאים; המידע יימסר באמצעות מנהל המועצה להשכלה גבוהה בלבד.

7. ישיבות הוועדות והחלטותיהן יתועדו בפרוטוקול מסודר שיכלול את עיקרי הדברים שעלו בדיון וההחלטות, ויאושר ע"י יו"ר הוועדה.

8. החלטות הוועדה תתקבלנה בהצבעה ברוב קולות של החברים הנוכחים בישיבה והמשתתפים בהצבעה (המצביעים בעד או נגד), ובלבד שמספר התומכים שרוב הנוכחים תומכים בה בהחלטה לא פחת מ- 2 (תנאים מצטברים).

9. יושב הראש רשאי לאשר לפי נוהל שיקבע המנכ"ל, כי חלק מהחברים יוכלו להשתתף בדיון כולו או חלקו, באמצעות שימוש באמצעי התקשרות ובלבד שכל חברי הוועדה המשתתפים יוכלו לשמוע זה את זה בו-בזמן, וזאת במקרים בהם תתקיים להנחת דעתו של המנכ"ל היתכנות "טכנית" לכך.

10. החלטות הוועדה תהיינה מנומקות ומבוססות ותפרטנה (כאשר מדובר בוועדות שיפוט למשל), בין היתר, את מידת עמידת המועמדים/המוסדות בקריטריונים.

11. תוקף ההחלטות של הוועדה יוגדר ע"י הגוף הממנה ויופיע בתקנון הוועדה, בו ייקבע האם ההחלטות הינן סופיות או מהוות המלצות לוות"ת/מל"ג.

 

 

[1] ניתן יהיה לקבוע גמול לחברי וועדות, כולם או חלקם, במסגרת נוהל פנימי שיקבע המנכ"ל.

[2] הסעיף עודכן ביום 14.6.2022.