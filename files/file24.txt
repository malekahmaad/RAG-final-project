מתווה טיפול בבקשות להמלצות המל"ג על מינויים לגופים שונים – החלטת מל"ג מיום 16.1.2024 (עדכון החלטות מל"ג מיום 3.3.2015 ומיום 24.4.2018).
בישיבתה ביום ו' בשבט תשפ"ד (16.1.2024) החליטה המועצה לעדכן את החלטתה מיום 24.4.2018 בנושא שבנדון ולאמץ את המלצת ועדת המשנה למדיניות אקדמית, הכרה והסמכה, כלהלן:

1. לצורך טיפול שוטף בבקשות להמלצת המל"ג על מינוי מועמדים לגופים חיצוניים, ימונה צוות פנימי קבוע (להלן: "הצוות") אשר יכלול ארבעה חברים: סגן יו"ר מל"ג בראש הצוות ועוד שלושה חברי מל"ג: חבר מל"ג אחד מכל ועדת משנה תחומית.

2. סגן יו"ר מל"ג יגבש את הרכב הצוות, בהתייעצות עם יושבי ראש ועדות המשנה התחומיות. הרכב הצוות יאושר ע"י המל"ג וילווה בעבודתו ע"י נציג הלשכה המשפטית של המל"ג. את עבודת הצוות ירכז מנהל בכיר תחום פיתוח ומדיניות אקדמית.

3. בהיעדר סגן יושב ראש למל"ג, ימנה יו"ר המל"ג חבר מבין חברי המל"ג שהוא חבר סגל אקדמי בכיר במוסד להשכלה גבוהה, במקום סגן יושב הראש, והוא אשר ימלא את תפקיד יושב ראש הצוות באופן קבוע בכל התקופה בה אין סגן יו"ר למל"ג.

4. הצוות יטפל במגוון הבקשות המגיעות אל שולחנה של המל"ג בכל הקשור למינוי/המלצה על מועמדים לגופים חיצוניים, ויגיש את המלצותיו המפורטות למועצה להשכלה גבוהה בכל בקשה ובקשה [1].

5. במסגרת תפקידו, יקיים הצוות התייעצויות עם המוסדות להשכלה גבוהה (באמצעות ארגוניהם המייצגים ובאמצעות פנייה ישירה לראשי המוסדות שאינם מיוצגים ע"י ארגון כלשהו) ועם חברי המל"ג, לצורך גיבוש המלצתו על המועמדים. ככל שהחוק שבמסגרתו נעשה המינוי אינו מגביל כי המינוי יהיה דווקא ממוסד מוכר בישראל, יפנה הצוות גם למל"ג יו"ש לקבלת מועמדים מטעם המוסדות שבאחריותה [2] .

6. במסגרת הגשת המלצתו לרשימת המועמדים לגופים החיצוניים, יציג הצוות את כל המועמדים שהוצעו ומתוכם יציע את רשימת המועמד/ים המומלץ/ים [3]  למל"ג, בצירוף הנימוקים להמלצה.

7. ככלל, המלצות הצוות למליאת המל"ג (בצירוף כל החומר הרלוונטי וקורות החיים) יובאו למל"ג בהתאם לקבוע בסעיף 6 לסדרי נוהל לדיוני המועצה להשכלה גבוהה שכותרתו "קבלת החלטות בנוהל מיוחד".

8. למען הסר ספק יודגש כי, בכל בקשה להמלצה על מועמדים לגופים חיצוניים, תתקבל ההחלטה על ידי מליאת המועצה להשכלה גבוהה.

9. לאחר קבלת ההחלטה במל"ג, יודיע סגן יו"ר המל"ג או מי מטעמו על ההחלטה לגורם המוסמך שפנה בבקשה.

10. הצוות יגיש למל"ג אחת לשנתיים דו"ח על הבקשות שנדונו וההחלטות שהתקבלו.

 

[1] בהתאם להחלטת המל"ג מיום 13.2.2024 בנושא "פרשנות המל"ג להגדרות הקבועות בחוקים שונים בהתייחס להמלצות מל"ג למינוי נציגים אקדמיים לגופים שונים".

[2] חלק זה בסעיף אינו רלוונטי לאור תיקון 20 (בשנת 2018) בחוק המועצה להשכלה גבוהה תשי"ח-1958.

[3] לאחר שנתנו הסכמה עקרונית לכהן בתפקיד - בכפוף לקבלת אישור המל"ג.