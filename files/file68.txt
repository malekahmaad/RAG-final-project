נוסח החלטת המל"ג מיום 26.5.2020 בדבר יישום הרפורמה הטרום אקדמית במכינות לאחר העדכון מיום 16.07.2024
בישיבתה ביום 16.7.2024 דנה המועצה להשכלה גבוהה בהחלטת המל"ג מיום 26.5.2020 בדבר יישום הרפורמה הטרום אקדמית במכינות. בהמשך לעדכון ההחלטה מיום ה-21.12.2021, ה-17.1.2023 וה- 1.8.2023 וה-21.5.2024) המל"ג מאמצת את המלצת ועדת המשנה למדיניות אקדמית, הכרה והסמכה ומחליטה לעדכן את ההחלטה כלהלן:

1. להודות לחברי ועדות המומחים התחומיות למקצועות השונים ולחברי ועדת המומחים העליונה להנגשות על עבודתם המאומצת.

2. לקבוע כי החזון העומד מאחורי מערך המכינות הקדם אקדמיות הינו מתן הזדמנות לכלל הצעירים, ובפרט לצעירים מאוכלוסיות היעד של מל"ג, להשלמת הפערים הלימודיים, ולקבלה ללימודים אקדמיים שהם מעוניינים ללמוד, על ידי הכנה והכוונה לקראת לימודיהם.

3. לקבוע כי מטרות מערך המכינות הקדם אקדמיות הינן:

3.1 שיפור ההישגים הלימודיים לצורך קבלה ללימודים האקדמיים אותם הצעיר מעוניין ללמוד.

3.2 השלמת פערים לימודיים ומיומנויות הלמידה ורענון תחומי הידע לצעירים הנדרשים לכך.

3.3 קבלת ייעוץ והכוונה ראשוניים לקראת לימודי התואר ראשון.

4. לקבוע כי מסלולי המכינות הקדם אקדמיות יחולקו ל-4 סוגי מסלולים: מסלול בגרותי, מסלול ייעודי שנתי, מסלול ייעודי סימסטריאלי ומסלול קדם ייעודי. המסלולים הייעודיים השנתיים והסימסטריאליים יחולקו ל-3 תחומים: מדעי הרוח והחברה, מדעי הטבע והחיים והנדסה ומדעים מדויקים.

5. בהתאם לכללי המועצה להשכלה גבוהה, (היתר לפתוח ולקיים מוסד להשכלה גבוהה), התשל"ג-1972, המועצה רואה במסלולים הייעודיים השנתיים שיתקיימו בהתאם לעקרונות ולדוחות אלה, כתחליף לתעודת הבגרות לצורך קבלה למוסדות להשכלה גבוהה.

6. קבלה ללימודי תואר הראשון על סמך הישגים במכינה הקדם אקדמית: מל"ג קוראת למוסדות האקדמיים לבחון את האפשרות ליצירת מסלולי קבלה חלופיים לבוגרי המכינה הקדם אקדמית על סמך הישגיהם במכינה הקדם אקדמית בלבד.

7. לאמץ את המלצת ועדת המומחים העליונה לעניין המכינות באשר למאפייני המסלולים השונים בנושאים הבאים: המטרות, קהלי היעד ותנאי הקבלה, הכרה הדדית, ואורך המסלול, את תכני החובה, והיקף השעות של כל אחד מהתחומים השונים, כמו גם את הוספת לימודי העברית למסלולי המכינות הייעודיים וההתאמות הנדרשות לסטודנטים שעברית איננה שפת אימם. (זאת כמפורט בנספח א')

8. לאמץ את דוחות ועדות המומחים התחומיות (כמפורט בנספחים ב'-ז') בששת תחומי הליבה: מתמטיקה, אנגלית, מיומנויות קריאה וכתיבה אקדמיות, פיזיקה, כימיה ומדעי המחשב, הנוגעים בכל מקצוע להתאמת תכניות הלימוד של כל מקצוע למסלולים בתחומים השונים, לתכני הלימוד (הסילבוסים), למבנה הלימודים, להיקף השעות, לפרופיל המרצים ולהיבטים ספציפיים נוספים. ככלל, תכני הלימוד ומבנה הקורס בקורסי החובה השונים במכינה יהיו כמפורט בפרשיות הלימוד המצורפות בנספחים אלו.

9. בהמשך להמלצות ועדות אריאב, פונה המל"ג למוסדות המפעילים מסלולים בגרותיים להמירם במסלולים ייעודיים. בהמשך תיבחן סגירתם הכוללת.

10. פרופיל אקדמי של סגל המכינה – בהמשך להחלטת המל"ג מיום 9.8.16 לפיה סגל המכינה יהיה בעל תואר שני לפחות, קבעה כל ועדת מומחים תחומית מהו פרופיל הסגל הרלוונטי לתחומה (ראו דוחות הוועדות, נספחים ב'-ו'). על מנת שלא לפגוע בהתנהלות המכינה ובלימודים בה כמו גם על מנת שלא לפגוע במורים המלמדים במכינות שנים רבות, מורים אשר הועסקו במכינה טרם החלת הרפורמה יוכלו להמשיך ללמד במכינה גם אם אינם עומדים בתנאי בסעיף זה. עם זאת, קליטת מורים חדשים במסלולים הייעודיים תהיה רק לפי דרישה זו.

11. כפי שנהוג בנוגע לתנאי קבלה ללימודים אקדמיים, אין מניעה כי המוסדות יאפשרו קבלה של עד 10% משיעור התלמידים בכל מסלול מכינה, שאינם עומדים בתנאי הקבלה למסלול, מנימוקים כגון צרכים ייחודיים של ציבורים מגוונים בישראל ואופייה הרב תרבותי של החברה, או נתונים אישיים מיוחדים המצדיקים קבלה חריג, ובלבד שאפשרות זו תפורסם לציבור כולל קריטריוני הקבלה לחריגים.

12. מחזורי המסלולים הייעודיים השנתיים יהיו חופפים יחסית לסמסטרים במוסד. על המוסדות להבטיח כי לבוגרי המכינות יהיה מספיק זמן לסיים את תהליכי הרישום ללימודים אקדמיים בכל המוסדות להשכלה גבוהה.

13. מתן פטור/הכרה בנקודות זכות בלימודים אקדמיים בגין לימודים במכינה – בהמשך להחלטה העקרונית של מל"ג מיום 19.3.2019 בנושא 'פטור מלימודים אקדמיים על בסיס לימודים לא אקדמיים (עדכון החלטת המל"ג מיום 20.3.2018)' מוסדות יוכלו להכיר או לתת פטור בגין קורסים אקדמיים הנלמדים במכינה שנלמדים גם במהלך התואר, דהיינו מקורסים שאינם מלימודי הליבה במכינה (קורסי מתמטיקה, אנגלית, מיומנויות, פיזיקה,כימיה ומדעי המחשב המקבילים לרמת הבגרות של משרד החינוך) ולא יותר מ-6 נ"ז.

יובהר כי תלמיד מכינה שלמד במכינה קורס בחירה ברמת מתקדמים ב' באנגלית יוכל להיות פטור מ-2 נ"ז נוספים בהתאם להחלטת מל"ג מיום ה-11.6.2013.

14. החל בתשפ"ד, תערוך המל"ג בדיקה מדגמית של תוכניות הלימודים המתקיימות במכינות בהתאם לרפורמה. תנאי לתקצוב המכינות ולהכרת מל"ג בהן, יהיה עמידה ברפורמה כאמור.מל"ג מבקשת מוועדת המומחים העליונה להנגשות לבחון, האם נדרשות התאמות נוספות עבור אוכלוסיות מיוחדות כגון: חברה ערבית, חברה בדואית, עולים חדשים ובוגרי החינוך החרדי, על מנת שיוכלו לסיים ברמה הנדרשת ובאופן מיטבי ולהביא המלצותיה בנדון.

15. מחקר מלווה: מל"ג תבצע מחקר מלווה למכינות הקדם אקדמיות לרבות בחינת שיעור מסיימי המכינות, קבלתם לתואר האקדמי והצלחתם בלימודים לרבות סיום התואר וזאת בהשוואה לכלל המתקבלים ללימודים. כמו כן בעזרת המחקר ייבחן נושא ההכרה ההדדית בין המוסדות ואופן יישומו הלכה למעשה.