ממצאי הוועדה להערכת איכות חיצונית (EQA) לתהליכי הערכת איכות פנימיים (IQA)
1. בישיבתה ביום 21.5.2024 דנה המועצה להשכלה גבוהה בדוחות הועדה הבינלאומית לבחינה תהליכי הערכת איכות פנימיים (IQA) בטכניון, האוניברסיטה הפתוחה, אוניברסיטת תל אביב ואוניברסיטת בר אילן והיא מאמצת את המלצות ועדת המשנה להערכת איכות בנדון.
2. המועצה להשכלה גבוהה מודה לחברי הועדה הבינלאומית בראשותה של גב' פיונה קורזייר.
3. בהמשך לבחינת תהליכי הערכת האיכות הפנימיים המתקיימים במוסדות אלה המל"ג רואה במערכת הבטחת האיכות המוסדית כמוקד המרכזי של הבחינה, כאשר תהליכי הערכת האיכות הפנימית של התוכניות (IQA), מהווים תוצרים מעידים, וזאת לצד תהליכים, מנגנונים, נהלים ומדיניות להבטחת האיכות במוסד.
4. כמו-כן, בהתאם לממצאים, למסקנות ולהמלצות הוועדה הבינלאומית, המועצה להשכלה גבוהה מחליטה להמשיך את תהליך הערכת האיכות הפנימית במוסדותIQA במתכונת כלהלן:

א. הליך ההערכה של תהליכי ה-IQA במוסדות:
ועדת המל"ג לבחינת תהליכי IQA במוסדות תבחן את תהליכי הערכת האיכות ומנגנוני האיכות במוסד. בין השאר יבחנו: נהלי האיכות במוסד, מבחר מייצג של דוחות ההערכה העצמית, דוחות האיכות, יישום ואכיפה, וכן תהליכי איכות נוספים במוסד. הוועדה תגיש למל"ג המלצותיה האם המוסד עומד ברמה נאותה המאפשרת מתן אישור זמני למוסד לקיום תהליכי הערכת איכות פנימית של תכניות.
אישור לקיום תהליכי הערכת איכות פנימיים כתחליף להערכת איכות חיצונית מטעם המל"ג, ינתן לארבע שנים. יחד עם זאת ובהתאם לצורך, המל"ג תוכל לערוך במוסדות אלה תהליכי הערכת איכות חיצוניים של תכניות הלימוד בהתאם לשיקול דעתה וצרכיה.

ב. מוסדות שנבחנו: הטכניון, האוניברסיטה הפתוחה, אוניברסיטת תל אביב ואוניברסיטת בר אילן
מתוך ממצאי הבחינה עולה כי תהליכי הערכת האיכות הפנימית של תוכניות הלימודים (IQA) שהתקיימו בטכניון, האוניברסיטה הפתוחה, אוניברסיטת תל אביב ואוניברסיטת בר אילן, וכן מערכי הבטחת האיכות במוסדות, מספקים את שנדרש מהן ומהווים תחליף לתהליכי הערכת האיכות התחומיות של המועצה להשכלה גבוהה.
בהמשך לכך, המועצה להשכלה גבוהה מאשרת למוסדות שנבחנו, הטכניון, האוניברסיטה הפתוחה, אוניברסיטת תל אביב ואוניברסיטת בר אילן, לקיים תהליכי הערכת איכות פנימיים (IQA) באופן תחליפי לתהליכי הערכת האיכות של המועצה להשכלה גבוהה לארבע שנים נוספות. ‏

ג. מוסדות המשתתפים בפיילוט IQA שטרם נבדקו:
מוסדות להם ניתן במסגרת הפיילוט אישור לקיים תהליכי הערכה פנימיים של תחומים במקום תהליכי המל"ג, ושבדיקתם טרם אושרה על-ידי מל"ג, יוכלו להמשיך בתהליכי IQA עד בחינתם על-ידי הוועדה הבינלאומית לבחינת תהליכי IQA במוסדות.

ד. יתר המוסדות:
כל מוסד להשכלה גבוהה המעוניין לקיים תהליכי הערכת איכות פנימיים התחליפיים לתהליכי המל"ג החיצוניים, ובמידה שעבר לפחות פעם אחת הערכת איכות של תוכנית על-ידי האגף להבטחת איכות של המל"ג, יוכל להגיש למל"ג בקשה לבחינת מנגנוני ותהליכי IQA לצורך קבלת אישור.
הבקשה תכלול שני תהליכי הערכת איכות פנימיים, לפחות, שהתקיימו במוסד בשלוש השנים הקודמות. התחומים שייבחנו יהיו תחומים שלא נבדקו על-ידי מל"ג בשנתיים שקדמו לתחום הנבדק. הבחינה תכלול גם דוחות מעקב ויישום.

ה. עבודת המוסדות מול מל"ג:
בהתאם להחלטת מל"ג מאוגוסט 2023 - על מוסדות המחליטים לקיים תהליך IQA הערכת איכות פנימית, לסיים את תהליך הערכת האיכות הפנימי בתחומי הלימוד המופיעים בתוכנית הרב-שנתית בתיאום עם האגף להבטחת איכות ובהתאם ללוח הזמנים שנקבע. בהתאם לכך על המוסדות להיערך מראש כך שכאשר ועדת ההערכה הבינלאומית מטעם המל"ג תידרש לגבש דו"ח רוחבי בתחום, המוסד יוכל להציג התייחסות למרכיבים הרוחביים הנוגעים בסטנדרטים המרכזיים ובפרט בכל הנוגע לסגל, סטודנטים ותשתיות. התייחסות זו יכולה להיות נתונה בדוח העצמי המלא, פרק ממנו או נספח שנכתב בדיעבד וחתום על ידי ועדת המשנה להבטחת איכות של המוסד (או גורם בעל סמכא דומה). במידת הצורך, ייתכן שוועדת ההערכה הבינלאומית תבקש לשוחח עם ראש התכנית/פקולטה/ועדת המשנה להבטחת איכות של המוסד ו/או לקבל חומרים נוספים.
5. תיקצוב הערכת איכות פנימית:
במקביל, לאור הממצאים העולים בדוחות ובהמשך לאמור בהחלטת מל"ג מיום 17.1.2023, המועצה להשכלה גבוהה שבה ומבקשת מות"ת לבחון את האפשרות לתמיכת המוסדות המתוקצבים על ידה, לצורך קיום תהליכיIQA, במוסדות שיימצאו מתאימים לכך.