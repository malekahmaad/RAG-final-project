נוהל מעקב ופיקוח אחר יישום החלטות מל"ג בנושא הערכת איכות – החלטת מל"ג מיום 12.9.2023
בישיבתה ביום 12.9.23 דנה המועצה להשכלה גבוהה בנושא שבנדון והיא מאמצת את המלצות ועדת המשנה להערכת איכות לעדכון נוהל המעקב והפיקוח אחר יישום החלטות בנושא הערכת איכות, כדלקמן:

א. מעקב ראשון:

1. החלטת המל"ג בנושא הערכת איכות בתחום לימודים מסוים תכלול לוחות הזמנים לתיקון הליקויים ולדיווח אודות היישום למל"ג.

2. לאחר קבלת החלטת המל"ג, המוסד ימנה ממונה מטעמו על תיקון הליקויים כפי שמופיעים בהחלטת המל"ג בנושא ויעדכן את המל"ג לגבי זהותו של הממונה ודרכי יצירת הקשר עמו. על הממונה להיות בעל תפקיד ניהולי- אקדמי בכיר בעל מומחיות רלוונטית לתחום הנבדק.

3. ככלל, כשנה לאחר קבלת ההחלטה במל"ג על המוסד להגיש דיווח על יישום ההחלטה. כחודשיים לפני מועד זה תישלח למוסד תזכורת, בצירוף דו"ח ועדת ההערכה והחלטת המועצה בנושא.

4. דו"ח המוסד על יישום החלטת המל"ג יכלול התייחסות של המחלקה המוערכת ושל הנהלת המוסד לכל אחת מההמלצות המופיעות בדו"ח הפרטני של הוועדה להערכת איכות. הדו"ח יהיה מגובה במסמכים תומכים וחתום על ידי נשיא או רקטור המוסד.

5. במסגרת דו"ח היישום המוסד יכלול תכנית לימודים וטבלאות סגל מעודכנות (בהתאם לפורמט שנשלח במסגרת דו"ח ההערכה העצמית), כולל סילבוסים של קורסים שנוספו או שעברו שינוי משמעותי וכן קורות חיים של סגל שנוסף למחלקה. כמו כן, יכלול הדו"ח התייחסות לכל מידע אחר רלוונטי להחלטות המל"ג בנושא, תוך הצבעה על השינויים שחלו בתכנית ו/או במצבת הסגל בעקבות המלצות הוועדה להערכת איכות והחלטות מל"ג.

6. הדו"ח יעבור בדיקה ראשונית של האגף להערכת איכות, כדי לוודא שהוא אכן כולל התייחסות לכל ההמלצות של הוועדה להערכת איכות והחלטות מל"ג.

7. בדיקת דו"ח יישום ההמלצות-מעקב ראשון:

דו"ח היישום יועבר לבדיקת ועדה/סוקר מומחה/צוות מומחים בהתאם להחלטת מל"ג.
המומחים יעבדו בגילוי שם.
באפשרות המומחים לבקש מידע נוסף ולקיים ביקור במוסד במידה והדבר רלוונטי לבדיקה. כל תיאום ובקשה למידע נוסף ייעשו על ידי האגף להערכת איכות.
8. תוצאות בדיקת דו"ח היישום - מסקנות והמלצות, קבלת החלטות ופרסום:

ועדה/מומחה/צוות מומחים שימונו לבדיקת הנושא יגישו למל"ג דו"ח ובו חוות דעתם הן באשר למידת היישום של המלצות ועדת האיכות והחלטות מל"ג בכל אחד מהמוסדות, והן באשר לתרומה הכוללת של תהליך הערכת האיכות לשיפור איכותו של התחום הנבדק.
הדו"ח החתום שיוגש יישלח למוסד לקבלת התייחסותו.
דיווח המוסד בליווי התייחסות הסוקר ובצירוף תגובת המוסד יובא לדיון בוועדת המשנה להבטחת איכות אשר תמליץ למל"ג, בין היתר, בהתבסס על חוות הדעת, על סיום המעקב או המשכו.
החלטות מל"ג תישלחנה למוסדות.במידה שהחלטת מל"ג כוללת התייחסות לביצוע על ידי אגפי מל"ג/ות"ת האחרים, יעמוד האגף להערכת איכות בקשר מול אגפים אלה לצורך מעקב אחר יישום ההמלצות לרבות נושאים שמתייחסים לבדיקה אקדמית ספציפית.
9. במידה והחליטה המל"ג על הפסקת המעקב, התוכנית תיבדק בסבב הערכת איכות הבא שיתקיים לתחום.

10. במידה והחליטה המל"ג על המשך תהליך המעקב, יועבר הדיווח לטיפול ועדת המשנה להבטחת איכות. הוועדה תוכל לבקש דיווח נוסף מהמוסד ותוכל להמליץ למל"ג על הפסקת המעקב/ העברת הדיווח לחוות דעת נוספת של סוקר / בקשה להתייחסות הנשיא והסנאט או הוועד המנהל לנושא.

ב. מעקב שני:

1. למוסד לא תינתן אפשרות לעבור יותר משני מעקבים בסבב הערכה אחד, למעט מקרים חריגים ומנומקים על בסיס המלצת ועדת המשנה להערכת איכות ובאישור המל"ג.

2. במידה והחליטה המל"ג על המשך תהליך המעקב, לסוקר/ועדת סוקרים ולוועדת המשנה להערכת איכות תינתן האפשרות להמליץ למל"ג על אחד מאמצעי האכיפה הבאים, בהם ניתן לנקוט במידה ויישום ההמלצות בתהליך המעקב השני לא יהיה מספק או שחוות דעת הסוקר תהיה שלילית:

השהיית בדיקת תכניות רלוונטיות בתחום (באגף האקדמי)
השהיית רישום סטודנטים או פתיחת תכניות בתחום הנבדק
הטלת מגבלות שונות על תכנית
ביטול הסמכה להענקת תואר
הטלת מגבלות תקציביות
3. החלטת המל"ג בנוגע לממצאי המעקב הראשון תתייחס באופן מפורש לצעדים שיינקטו בסוף המעקב השני במידה ויישום ההמלצות בתהליך המעקב השני לא יהיה מספק או שחוות דעת הסוקר תהיה שלילית.

4. כאמור, בתהליך המעקב השני יידרש המוסד להגיש דיווח נוסף, כפי שיפורט בהחלטת מל"ג.  הדיווח יועבר לחוות דעת נוספת של סוקר / בקשה להתייחסות הנשיא והסנאט או הוועד המנהל לנושא.

5. דיווח המוסד בליווי התייחסות הסוקר יובאו לדיון בוועדת המשנה להבטחת איכות אשר תמליץ למל"ג בנדון. במידה וועדת המשנה תמצא גם במעקב השני שדיווח המוסד לתיקון הליקויים אינו מספק, או במידה וניתנה המלצת סוקר שלילית, ניתן יהיה לנקוט באמצעי האכיפה המנויים לעיל.

ג. כללי

6. ככלל, תקופת המעקבים לא תעלה על שנתיים, אלא אם המל"ג תחליט אחרת על בסיס המלצת הסוקר/ועדה/צוות מומחים או ועדת המשנה להערכת איכות.

7. כל החלטות המל"ג בנושא הערכת איכות תפורסמנה באתר המל"ג.